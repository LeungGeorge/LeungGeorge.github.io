---
tags:
  - note
  - blog
  - 古文
categories:
  - 诗词歌赋
share: "true"
title: 《增广贤文》
date: 2024-07-30
comments: true
description: 
---
# 《增广贤文》（上集）

昔时贤文，诲汝谆谆。
集韵增广，多见多闻。
观今宜鉴古，无古不成今。
知己知彼，将心比心。
酒逢知己饮，诗向会人吟。
相识满天下，知心能几人？
相逢好似初相识，到老终无怨恨心。
近水知鱼性，近山识鸟音。
易涨易退山溪水，易反易复小人心。
运去金成铁，时来铁似金。
读书须用意，一字值千金。
<u>逢人且说三分话，未可全抛一片心。</u>
<u>有意栽花花不发，无心插柳柳成荫。</u>
<u>画龙画虎难画骨，知人知面不知心。</u>
钱财如粪土，仁义值千金。
流水下滩非有意，白云出岫本无心。
当时若不登高望，谁信东流海洋深？
路遥知马力，日久见人心。
两人一般心，无钱堪买金；
一人一般心，有钱难买针。
想见易得好，久住难为人。
马行无力皆因瘦，人不风流只为贫。
饶人不是痴汉，痴汉不会饶人。
是亲不似亲，非亲却似亲。
美不美，故乡水；亲不亲，故乡人。
莺花犹怕春光老，岂可教人枉度春？
相逢不饮空归去，洞口桃花也笑人。
红粉佳人休使老，风流浪子莫教贫。
在家不会迎宾客，出门方知少主人。
黄金无假，阿魏无真。
客来主不顾，自是无良宾。
良宾方不顾，应恐是痴人。
贫居闹市无人问，富在深山有远亲。
谁人背后无人说，哪个人前不说人？
有钱道真语，无钱语不真。
不信但看筵中酒，杯杯先劝有钱人。
闹里挣钱，静处安身。
来如风雨，去似微尘。
长江后浪推前浪，世上新人攒旧人。
近水楼台先得月，向阳花木先逢春。
古人不见今时月，今月曾经照古人。
先到为君，后到为臣。
莫道君行早，更有早行人。
莫信直中直，须防仁不仁。
山中有直树，世上无直人。
自恨枝无叶，莫怨太阳偏。
一切都是命，半点不由人。
<u>一年之计在于春，一日之计在于晨。</u>
<u>一家之计在于和，一生之计在于勤。</u>
<u>责人之心责己，恕己之心恕人。</u>
守口如瓶，防意如城。
宁可人负我，切莫我负人。
再三须慎意，第一莫欺心。
虎身犹可近，人毒不堪亲。
<u>来说是非者，便是是非人。</u>
<u>远水难救近火，远亲不如近邻。</u>
<u>有酒有肉多兄弟，急难何曾见一人？</u>
<u>人情似纸张张薄，世事如棋局局新。</u>
山中也有千年树，世上难逢百岁人。
<u>力微休负重，言轻莫劝人。</u>
<u>无钱休入众，遭难莫寻亲。</u>
平生不做皱眉事，世上应无切齿人。
士者国之宝，儒为席上珍。
若要断酒法，醒眼看醉人。
求人须求大丈夫，济人须济急时无。
<u>久住令人贱，频来新也疏。</u>
<u>酒中不语真君子，财上分明大丈夫。</u>
出家如初，成佛有余。
积金千两，不如明解经书。
养子不教如养驴，养女不教如养猪。
有田不耕仓廪虚，有书不读子孙愚。
仓廪虚兮岁月乏，子孙愚兮礼仪疏。
听君一席话，胜读十年书。
人不通今古，马牛如襟裾。
茫茫四海人无数，哪个男儿是丈夫？
白酒酿成缘好客，黄金散尽为收书。
救人一命，胜造七级浮屠。
城门失火，殃及池鱼。
庭前生瑞草，好事不如无。
<u>欲求生富贵，须下死工夫。</u>
<u>百年成之不足，一旦环之有余。</u>
<u>人心似铁，官法如炉。</u>
<u>善化不足，恶化有余。</u>
<u>水至清则无鱼，人太急则无智。</u>
知者减半，愚者全无。
在家由父，出嫁从夫。
痴人畏妇，贤女敬夫。
<u>是非终日有，不听自然无。</u>
<u>竹篱芧舍风光好，道院僧房终不如。</u>
<u>宁可正而不足，不可邪而有余。</u>
<u>宁可信其有，不可信其无。</u>
<u>命里有时终须有，命里无时莫强求。</u>
道院迎仙客，书堂隐相儒。
庭栽栖凤竹，池养化龙鱼。
<u>结交须胜己，似我不如无。</u>
<u>但看三五日，相见不如初。</u>
<u>人情似水分高下，世事如云任卷舒。</u>
会说说都是，不会说无理。
磨刀恨不利，刀利伤人指；
求财恨不多，财多害自己。
知足常足，终身不辱。；
知止常止，终身不耻。
有福伤财，无福伤己。
差之毫厘，失之千里。
若登高必自卑，若涉远必自迩。
三思而行，再思可矣。
动口不如亲为，求人不如求己。
小时是兄弟，长大各乡里。
嫉财莫嫉食，怨生莫怨死。
人见白头嗔，我见白头喜。
多少水牛郞，不到白头死。
墙有缝，壁有耳。
好事不出门，坏事传千里。
若要人不知，除非己莫为。
为人不做亏心事，半夜敲门心不惊。
贼是小人，智过君子。
君子固穷，小人穷斯滥矣。
富贵多忧，贫穷自在。
不以我为德，反以我为仇。
宁可直中取，不可曲中求。
人无远虑，必有近忧。
知我者谓我心忧，不知我者谓我何求？
睛天不肯去，直待雨淋头。
成事莫说，覆水难收。
<u>是非只为多开口，烦恼皆因强出头。</u>
<u>忍得一时气，免得百日忧。</u>
近来学得乌龟法，得缩头时且缩头。
惧法朝朝乐，欺公日日忧。
人生一世，草长一春。
黑发不知勤学早，转眼便是白羊翁。
月过十五光明少，人到中年万事休。
儿孙自有儿孙福，莫为儿孙做马牛。
人生不满百，常怀千岁忧。
今朝有酒今朝醉，明日愁来明日忧。
路逢险处须回避，事到临头不自由。
人贫不语，水平不流。
一家养女百家求，一马不行百百忧。
有花方酌酒，无月不登楼。
三杯通大道，一醉解千愁。
深山毕竟藏猛虎，大海终须纳细流。
惜花须检点，爱月不梳头。
大抵选她肌骨好，不搽红粉也风流。
受恩深处宜先退，得意浓时反为仇。
莫待是非来入耳，从前恩爱反为仇。
休别有鱼处，莫恋浅滩头。
去时终须去，再三留不住。
忍一句，息一怒，饶不着，退一步。
三十不豪，四十不富，五十将来寻死路。
生不认魂，死不认尸。
父母恩深终有别，夫妻义重也分离。
人生似鸟同林宿，大难来时各自飞。
人善被人欺，马善被人骑。
人无横财不富，马无夜草不肥。
人恶人怕天不怕，人善人欺天不欺。
善恶到头终有报，只盼早到与来迟。
黄河尚有澄清日，岂能人无得运时？
得宠思辱，居安思危。
念念有如临敌日，心心常似过桥时。
英雄行险道，富贵似花枝。
分公司莫道春光好，只怕秋来有冷时。
送君千里，终有一别。
但将冷眼观螃蟹，看它横行到几时！
见事莫说，问事不知。
闲事莫管，无事早归。
假缎染就真红色，也被旁人说是非。
善事可做，恶事莫为。
许人一物，千金不移。
龙生龙子，虎生虎儿。
龙游浅水遭虾戏，虎落平原被犬欺。
一举首登龙虎榜，十年身到凤凰池。
十年寒窗无人问，一举成名天下知。
酒债寻常处处有，人生七十古来稀！
养儿防老，积谷防饥。
鸡豚狗彘之畜，无失其时，数口之家，可以无饥矣。
常将有日思无日，莫待无时当有时。
树欲静而风不止，子欲养而亲不待。
时来风送滕王阁，运去雷轰荐福碑。
入门休问荣枯事，且看容颜便得知。
官清司吏瘦，神灵庙主肥。
息却雷霆之怒，罢却虎豹之威。威。
饶人算知本，输人算知机。
好言难得，恶语易施。
一言既出，驷马难追。
择其善者而从之，其不善者而改之。
少壮不努力，老大徒伤悲。
人有善愿，天必佑之。
莫欺卯时酒，昏昏醉到酉。
莫骂酉时妻，一夜受孤凄。
种麻得麻，种豆得豆。
天眼恢恢，疏而不漏。
做官莫向前，作客莫向后。
宁添一斗，莫添一口。
螳螂捕蝉，岂知黄雀在后？
不求金玉重重贵，但求儿孙个个贤。
一日夫妻，百世姻缘。
百世修来同船渡，千世修来共枕眠。
杀人一万，自损三千。
枯木逢春犹再发，人无两度再少年。
未晚先投宿，鸡鸣早看天。
将相场中堪走马，公侯肚内好撑船。
富人思来年，穷人想眼前。
世上若要人情好，赊去物品莫取钱。
生死有命，富贵在天。
击石原有火，不击乃无烟。
人学始知道，不学亦徒然。
莫笑他人老，终须还到老。
但能守本分，终身无烦恼。
善有善报，恶有恶报，不是不报，时候未到。
人而无信，不须礼之。
一人道好，千人传之。
若要凡事好，须先问三老。
君子爱财，取之有道。
贞妇爱色，纳之以礼。
年年防饥，夜夜防盗。
学者是好，不学不好。
学者如禾如稻，不学如草如蒿。
遇饮酒时须防醉，得高歌处且高歌。
因风吹火，用力不多。
不因渔夫引，怎能见波涛？
无求到处人情好，不饮任他酒价高。
知事少时烦恼少，识人多处是非多。
进山不怕虎伤人，只怕人情两面刀。
强中更有强中手，恶人须用恶人磨。
会使不在家富豪，风流不用衣着佳。
光阴似箭，日月如梭。
天时不如地利，地利不好人和。
黄金未为贵，安乐值钱多。
世上万般皆下品，思量惟有读书高。
世间好语书谈尽，天下名山僧占多。
为善最乐，作恶难逃。
好人相逢，恶人回避。
羊有跪乳之恩，鸦有反哺之情。
你急他不急，人闲心不闲。
隐恶扬善，执其两端。
妻贤夫祸少，子孝父心宽。
已覆之水，收之实难。
人生知足常乐，人老偷闲且闲。
<u>处处绿杨堪系马，家家有路通长安。</u>
见者易，学者难。
厌静还思喧，嫌喧又忆山。
自从心安后，无处不安然。
莫将容易得，便作等闲看。
用心计较般般错，退后思量事事宽。
道路各别，养家一般。
由俭入奢易，由奢入俭难。
知音说与知音听，不是知音莫与谈。
点石化为金，人心犹未足。
<u>信了赌，卖了屋。</u>
他人观花，不涉你目。
他人碌碌，不涉你足。
谁人不爱子孙贤，谁人不爱千钟粟。
莫把真心空计较，五行不是这题目。
书到用时方恨少，事非经过不知难。
行事存德，莫问前程。
河狭水紧，人急智生。
明知山有虎，偏向虎山行。
路不行不到，事不为不成。
无钱方断酒，临老才读经。
点塔七层，不如暗处一灯。
<u>万事劝人休瞒眛，举着三尺有神明。</u>
但存方寸地，留与子孙耕。
灭却心头火，剔起佛前灯。
惺惺多不足，蒙蒙作公卿。
众星朗朗，不如孤月独明。
兄弟相害，不如自生。
合理可作，小利不争。
牡丹花好空入目，枣花虽小结实多。
欺老莫欺小，欺人心不明。
勤奋耕锄收地利，他时饱䁔谢苍天。
得忍且忍，得耐且耐，不忍不耐，小事成灾。
相论逞英豪，家计渐渐退。
贤妇令夫贵，恶妇令夫败。
一人有庆，兆民厨赖。
人老心未老，人穷计莫穷。
人无千日好，花无百日红。
黄蜂一口针，橘子两边分。
世间通恨事，最毒淫妇心。
杀人可恶，情理不容。
乍富不知新受用，乍贫难改旧家风。
座上客常满，杯中酒不空。
屋漏又遭连夜雨，行船偏遇打头风。
笋因落箨方成竹，鱼为奔波始化龙。
记得少年骑竹马，转眼又是白羊翁。
礼义生于富贵，盗贼出于贫穷。
天上众星皆拱北，世间无水不朝东。
士为知己者死，女为悦己者容。
色即是空，空即是色。
君子安贫，达人知命。
良药苦口利于病，忠言逆耳利于行。
顺天者昌，逆天者亡。
有缘千里来相会，无缘对面不相逢。
有福者昌，无福者亡。
人为财死，鸟为食亡。
夫妻相和好，琴瑟与笙簧。
红粉易妆娇态女，无钱难作好儿郞。
有子之人贫不久，无儿无女富不长。
善必寿老，恶必早亡。
<u>爽口食多偏作病，快心事过恐遭殃。</u>
富贵定言要依分，贫穷不必枉思量。
画水无风空作浪，绣花虽好不生香。
贪他一斗米，失却半年粮。
争他一脚豚，反失一只羊。
龙归晚洞云犹湿，麝过春山草木香。
人生只会量人短，何不回头把自量？
见善如不及，见恶如探汤。
人穷志短，马瘦毛长。
自家心里急，他人未知忙。
贫无达士将金赠，病有高人说药方。
秋来满山多秀色，春来无处不花香。
凡人不可貌相，海水不可斗量。
清清之水，为土所防。
济济之士，为酒所伤。
蒿草之下，或有兰香。
芧茨之屋，或有公王。
无限朱门生饿殍，几多白屋出公卿。
酒里乾坤大，壶中日月长。
拂石坐来春衫冷，踏花归去马蹄香。
万事前身定，浮生空自忙。
