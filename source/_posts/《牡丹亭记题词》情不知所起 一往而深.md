---
uuid: 197160e7-4a4e-11ef-9c2b-c5805576b3ea
tags:
  - 随笔
  - note
  - 古文
  - blog
  - 诗词
categories:
  - 诗词歌赋
share: "true"
title: 《牡丹亭记题词》情不知所起 一往而深
date: 2024-07-21
---

汤显祖《牡丹亭记题词》

天下女子有情，宁有如杜丽娘者乎！梦其人即病，病即弥连，至手画形容传于世而后死。死三年矣，复能溟莫中求得其所梦者而生。如丽娘者，乃可谓之有情人耳。**情不知所起，一往而深。生者可以死，死可以生。生而不可与死，死而不可复生者，皆非情之至也**。梦中之情，何必非真，天下岂少梦中之人耶？必因荐枕而成亲，待挂冠而为密者，皆形骸之论也。

传杜太守事者，仿佛晋武都守李仲文、广州守冯孝将儿女事。予稍为更而演之。至于杜守收考柳生，亦如汉睢阳王收考谈生也。

嗟夫，人世之事，非人世所可尽。自非通人，恒以理相格耳。第云理之所必无，安知情之所必有邪！
